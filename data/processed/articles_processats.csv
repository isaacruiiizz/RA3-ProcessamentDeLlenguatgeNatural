"fitxer","titol","text_original"
"Cultura.html","Hitchcock en l’era de la intel·ligència artificial","La premissa argumental deSin piedadsembla evocar el somni humit de l’autoritarisme de Donald Trump. En un futur pròxim, uns Estats Units agitats per la criminalitat i les revoltes cíviques decideixen posar el sistema judicial en mans d’una intel·ligència artificial que promet eficàcia i, sobretot, rapidesa. Tot va sobre rodes fins que el principal promotor d’aquest sistema (un agent de policia interpretat per Chris Pratt) és acusat de l’assassinat de la seva dona i té noranta minuts per convèncer la IA (a qui posa cara la infal·lible Rebecca Ferguson) perquè no l’executi.  A partir d’aquest suggeridor punt de partida, el guionista Marco van Belle dissenya un refrescant còctel d’elements provinents de l’univers d’Alfred Hitchcock, des de la idea del fals culpable fins al voyeur paralitzat deLa finestra indiscreta–el protagonista deSin piedadha de provar la seva innocència explorant una pila de “finestres” virtuals des d’un terrorífic seient dels acusats–. Per la seva banda, el director rus Timur Bekmambetov (responsable delremakedeBen-Hur) accepta el difícil repte de generar interès i excitació amb els residus audiovisuals del món digital: videotrucades, missatgeria instantània, càmeres de videovigilància... I si la proposta acaba funcionant és gràcies a la negativa del film a caure en el maniqueisme en l’estudi de la confrontació entre la moralitat humana i l’objectivitat de la IA."
"Economia.html","L'atur repunta una mica però registra la xifra més baixa d'un gener des del 2008","L’atur ha estrenat l’any amb un lleuger repunt, del 0,6%, respecte del desembre, però la xifra actual de desocupats –325.214– és la més baixa en un mes de gener des del 2008. En variació interanual, a més, ha baixat un 3,4%. El lleuger repunt del gener respecte de desembre es deu gairebé exclusivament al sector serveis, que engreixa les llistes d’aturats en més de 2.500 persones, un 1,1% més, informa l’ACN. Pel que fa a l’evolució interanual, el sector serveis es torna a mostrar menys dinàmic que la resta, amb una caiguda els darrers dotze mesos del 2,9%, lluny de les baixades que voregen el 10% a l’agricultura i la construcció, i de més del 5% en el sector de la construcció.  Pel que fa a les afiliacions a la Seguretat Social, s’han situat en els 3,82 milions. La xifra representa gairebé un 2% més que fa un any i és la millor registrada en un mes de gener des de, com a mínim, el 2012."
"Esports.html","Alex Moreno, un nou contratemps al Girona","Contratemps important pel Girona: Alex Moreno pateix una lesió al soli de la cama esquerra que el podria tenir més d’un mes fora de la competició, a l’espera que el club ho faci oficial. El lateral es va fer mal a inicis d’aquesta setmana durant un entrenament i, de moment, encara no hi ha cap comunicat mèdic oficial per acabar de veure l’abast real. S’espera que siguin unes sis setmanes de baixa.  La seva absència deixa el Girona sense un lateral esquerre pur a la plantilla, una de les posicions que el club volia reforçar durant el mercat d’hivern i que finalment no ha pogut cobrir. Míchel haurà de recórrer a alternatives com Blind, Arnau o Francès per tapar un buit important a l’equip."
"Salut.html","L'Hospital Vall d’Hebron fa el primer trasplantament de cara del món amb una donant que havia rebut l'eutanàsia","L’Hospital Universitari Vall d’Hebron ha fet el primer trasplantament de cara del món amb una donant a qui se li va aplicar l’eutanàsia. Un centenar de professionals van intervenir en el trasplantament parcial de cara, una operació de màxima complexitat amb tècniques de microcirurgia vasculonerviosa que va durar aproximadament vint-i-quatre hores. En la presentació d’aquesta fita, la directora assistencial,María José Abadías, ha destacat “la generositat extraordinària de la donant”, l’esforç col·lectiu rere l’operació i l’orgull que significava per a l’hospital, la sanitat pública i la societat. La Vall d’Hebron ha realitzat tres trasplantaments facials dels cinquanta-quatre que s’han fet fins ara al món.  “Avui sóc aquí per a donar les gràcies”, ha començat la intervenció la Carme, la dona que ha rebut el trasplantament de cara, concretament de la part central després d’haver tingut una necrosi dels teixits facials per una infecció bacteriològica arran d’una picada d’insecte fa dos anys, que la va dur a l’UCI. Quan en va sortir, la necrosi li havia desfigurat la cara i no podia menjar ni respirar bé. “Ara la meva vida comença a ser una mica millor […]. Després de quatre mesos, ja parlo, ja menjo, ja bec”, ha expressat davant una sala d’actes plena de professionals sanitaris i periodistes atrets per la presentació d’aquesta operació pionera. “A vegades trobes una llum que et permet de tirar endavant”, ha dit la Carme, que ha insistit a mostrar la gratitud a tot l’equip de la Vall d’Hebron i, sobretot, a la donant i a la seva família.  La desfiguració facial és una discapacitat que causa moltes dificultats en activitats tan quotidianes i essencials com ara parlar o menjar, a més de tenir un impacte psicològic i social greu. El trasplantament de cara és una cirurgia funcional que es realitza quan el pacient ha perdut, per exemple, els músculs orbiculars o els ulls i no es poden restituir amb unes altres tècniques quirúrgiques habituals de cirurgia plàstica. Els receptors són pacients amb desfiguració facial greu a conseqüència de malalties, cremades, traumatismes o defectes congènits que afecten funcions vitals bàsiques. “No es tracta només de col·locar teixits tous per donar una aparença normal, això seria un fracàs. L’operació es fa per aportar al pacient funcions i sensibilitat. Un trasplantament de cara amb el qual el receptor no hi pugui sentir ni moure res no és sinó una màscara. Parlem d’estructures amb tota mena de teixits, amb músculs i nervis, alguns dels quals amb diàmetres de 0,2 mil·límetres, que s’han de trobar i connectar”, ha recalcat el doctorJoan-Pere Barret, cap del Servei de Cirurgia Plàstica i Cremats de l’Hospital Vall d’Hebron.  La llei d’eutanàsia, que va entrar en vigor el juny del 2021, va obrir una nova possibilitat en els trasplantaments i també en va canviar una mica el paradigma, perquè els coordinadors dels programes es poden entrevistar amb el possible donant a casa. En el cas d’aquest trasplantament concret, com que la donant havia rebut l’autorització de la prestació d’ajut per a morir (PRAM), els responsables de l’operació van poder fer-ne una planificació més acurada. El trasplantament també ha estat el primer del món que ha disposat d’una planificació en 3D tant de la donant com de la receptora.  La donant era una dona que havia sol·licitat l’eutanàsia i que havia expressat la voluntat de donar el seu cos, inclosa la cara. Ella mateixa va parlar amb l’equip mèdic. “No hi ha paraules per a expressar la intensitat emocional i magnitud del moment. L’única cosa que volia la donant era saber si podia donar la cara. I la resposta era afirmativa. Va expressar l’absoluta felicitat de poder ajudar algú altre”, han explicat els responsables del procés, que n’han destacat “la concentració d’amor i generositat pels altres”.  Molt pocs centres al món poden fer trasplantaments de cara, una operació que es valora cas a cas. Cal que sigui un hospital terciari, universitari, amb molta experiència en trasplantaments i recursos assistencials i de laboratori dia i nit. Un centenar de professionals participen en cada trasplantament de cara, entre metges, infermeres, auxiliars d’infermeria i zeladors, a més de psicòlegs. L’operació implica molts serveis, com ara cirurgia plàstica i microcirurgia reparadora, trasplantament, immunologia, laboratoris, psiquiatria i psicologia clínica, rehabilitació, cures intensives i anatomia patològica.  Donant i receptor del trasplantament de cara han de compartir sexe i grup sanguini i presentar unes mesures antropomòrfiques del cap semblants. S’avalua amb entrevistes si el candidat compleix els criteris de la intervenció, més enllà dels estrictament mèdics, com ara l’estat cognitiu, la capacitat d’adaptació, les expectatives i l’adherència al tractament o el suport social i familiar.  Amb tots els informes, el candidat és avaluat pel Comitè d’Ètica Assistencial i el Comitè de Direcció Assistencial de la Vall d’Hebron; després, la Coordinació de Donació i Trasplantaments de l’hospital eleva el procediment a l’Organització Nacional de Trasplantaments espanyola (ONT) i l’Organització Catalana de Trasplantaments (OCATT), que és qui l’acaba autoritzant."
"Tecnologia.html","Telefónica i Fujitsu ampliaran el MareNostrum 5 del BSC per allotjar la Factoria d'IA europea","ElBarcelona Supercomputing Center(BSC) continua avançant en la implementació de la factoria d'IA atorgada per laComissió Europeaamb una nova ampliació delMareNostrum 5. La convocatòria, que va llançar-se el passat mes de juliol, s'ha tancat aquest dilluns amb la signatura del contracte entre l'empresa conjunta de supercomputació de la UE,EuroHPC JU, i el consorci liderat perFsas Technologies(la branca especialitzada en computació d'alt rendiment i IA deFujitsu) iTelefónica, que s'encarregaran de la implementació.  El projecte té un pressupost aproximat de 129 milions d'euros, el 50% dels quals estan finançats directament per EuroHPC i l'altra meitat per Espanya (60 milions, aportats pel govern espanyol i la Generalitat), Portugal i Turquia. Amb aquest capital, Fsas Technologies i Telefónica instal·laran dues noves particions de còmput: una destinada a entrenar grans models de llenguatge (LLM) i una altra per aplicar-los a través d'inferència. A més, també es milloraran les capacitats d'emmagatzematge amb un nou sistema d'arxius d'alt rendiment i altres paquets de programari especialitzat.  Els nous mòduls s'instal·laran durant el primer semestre de 2026 i faran servir dos espais diferents del BCS, però que estan interconnectats: per una banda, el centre de dades de la seu del BSC, el mateix on es troba el MareNostrum 5; i per l'altra, la capella de Torre Girona, l'espai que havia acollit el MareNostrum 4 i en què actualment hi ha instal·lat l'ordinador quàntic del BSC, part de la iniciativa Quantum Spain.  L'objectiu principal de les factories d'IA de la Comissió Europea és democratitzar l'accés a la infraestructura de supercomputació avançada, principalment a pimes i startups europees i a administracions públiques del continent. La visió és oferir la maquinaria, la capacitat de còmput i el suport professional necessaris per entrenar models d'IA i desenvolupar sistemes intel·ligents, unes capacitats de molt difícil accés per al públic al qual s'orienten."
